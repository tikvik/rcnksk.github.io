<p>V zahrádkářské kolonii v klidné části Brna vysrostla nenápadná dřevostavba. Dům pro designery byl od počátku specifickým projektem s netradičním zadáním na komplikované místo. Pro objekt byl především omezující původní projekt chaty. Tím je dán sklon střech a jedno nadzemní podlaží. Bylo však přidáno podlaží podzemní a využit sklon terénu, aby se docílilo maximálního využití povoleného objemu stavby. Tím vzniká prostorový ""tetris"", kde každý kousek je využit. Na zastavěné ploše 34,47m² je ""nahňácáno"" 109,42 m². Rafinovanost a hravost vnitřního prostoru se propisuje i do fasády objektu, která potlačuje reálné měřítko stavby a jednotlivá patra a místnosti jsou z ní nečitelné stejně jako zprvotního dojmu interieru.</p><p>Stavba je postavena jako standardní rámová konstrukce na ŽB pasech s využitím granulátu pěnoskla a podezdívkou ze ztraceného bednění. Krov je z vlašských krokví. Provětrávaná fasáda z modřínových svislých prken na dřevěném roštu je pojednána opalováním Sugi Ban. Technologie umožňuje využití i místního dřeva, např. modřínu, na rozdíl od japonského cedru. Fasáda má minimální množství klempířských prvků. Z opáleného dřeva jsou i parapety, které jsou schopny odolávat vodě, plísním atd.</p>