Rozhodnutí &bdquo;stavět Na Kaménkách&ldquo; rozumíme stavět město a stavět kompaktně, intenzívně. Navrhujeme jako základ pevnou uliční mřížku blokové zástavby a kontextuálně ji modifikujeme podle optimálních míst dopravního napojení, podle konfigurace terénu, podle historických stop v krajině a podle polohy jednotlivých charakterů zástavby, které se liší polohou v území - severně jsou bloky sevřenější, k jihu /ke Starým Černovicím/ jsou formy souborů volnější, prostupnější a jižně přecházejí z bytových domů do rodinných. Mění se v tomto směru i výšková hladina-podlažnost – od výškových akcentů při kontaktu s ul.Olomouckou přes převažující čtyřpodlažní zástavbu po dvoupodlažní na jihu. Pevnou mřížku proto, že v našich představách nejsme na kraji města, ale před jeho možným rozvojem. <br> Hlavní severojižní třída vytváří mezi starou zástavbou a novou šev. Tento ŠEV mezi starým a novým vyjadřuje i snahu splynout se stávající strukturou do fungujícího celku - sociálního, komunitního, kulturního, správního a dopravního. Příčně jej kříží zásadní východo-západní prostupný pás komunitního parku s tržnicí a drobnými aktivitami. V místě křížení navrhujeme náměstí s veřejnými budovami. Východně tato osa pokračuje zelenou historickou stopou přes VMO na hranu Černovické terasy s potenciálem rekreačních a sportovních aktivit celoměstského významu a další rozvoj. Decentralizovaná propojení mezi stávajícími a novými částmi pro všechny druhy pohybu a odstranění bariér jsou mottem našeho návrhu.
