Dům „U Bílého lva“ je kulturní památkou ČR. Jedná se o neorenesanční činžovní dům s dvorními trakty a drobnými objekty ve druhém dvoře, který byl postaven v letech 1861 – 1880. Záměrem investora je provést památkově citlivou kompletní rekonstrukci objektu pro bydlení s vestavbou jednotlivých hygienických jader a výtahů pro zvýšení komfortu bydlení. Za účelem rozšíření kapacity bytových jednotek je navržena na 2. dvoře demolice řadových garáží a dvoupodlažního objektu. Na uvolněném místě se navrhuje dostavět pětipodlažní a dvoupodlažní objekt s bytovými jednotkami v duchu činžovních pavlačových domů počátku minulého století. Cílem je vytvořit stavbu, která bude typologicky, formálně a materiálově vycházet z klasických pavlačových domů konce 19.století a zároveň bude současná. Plocha druhého dvoru bude sloužit pro umístění podzemního parkingu ve 3 úrovních propojených auto výtahem. Je navrženo využít stávající půdní prostory k vestavbě půdních bytů prosvětlených ateliérovými okny a střešními světlíky.
V dalších fázích by měly postupně následovat rekonstrukce prvního dvorního traktu a závěrem pak rekonstrukce samotného uličního objekt. V domě dlouhou dobu působil a žil hudební skladatel Antonín Dvořák.