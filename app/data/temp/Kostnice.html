<p>V rámci rozsáhlé, komplexní a náročné obnovy kostela Všech Svatých s kostnicí, která probíhá již od roku 2014, jsme byli jako architekti osloveni generálním projektantem Vítem Mlázovským, abychom se spolupodíleli na podobě přístavby obchodně-výstavních a skladovacích prostor, zkráceně na \„bookshopu\“.</p><p>V rámci bezpodmínečně nutných sanačních opatření vznikl po obvodu celé unikátní dvoupodlažní kaple rozsáhlý výkop, a zatímco v jeho útrobách probíhal archeologický průzkum, během něhož se našly stovky pohřbených lidí, začala se objevovat myšlenka, zda by nebylo možné tento nově vzniklý prostor nějakým způsobem využít. Využít a zároveň nezneužít potenciál. Tedy odlehčit stavbě samotné, která je pod náporem návštěvníků na pokraji své kapacity a zároveň kvůli tomu zákonitě trpí ztrátou autentičnosti a piety. Sakrální prostor se desakralizuje a vzdaluje svému původnímu účelu. Smyslem této unikátní stavby bylo, aby si člověk v temném polozapuštěném karneru s monumentálním ossariem v podobě obrovských kosterních pyramid uvědomil svoji konečnost. Kromě své konečnosti by měl ale návštěvník v horní kapli pocítit i naději na vzkříšení a věčný život. V mohutně a do všech světových stran prosvětleném prostoru by se návštěvník, nebýt neuměle zazděných otvorů a zdevastovaných původních vitráží, mohl cítit téměř jako v pařížské Sainte Chapelle. Horní kaple se nalézá právě nad karnerem, s nímž je propojena pomocí venkovních otevřených schodišť. Jedná se o naprosto unikátní kompozici v podobě gotické stavby s renesančním obsahem a s velice silnou symbolikou, která má i pro dnešního člověka jasný a velice silný význam.</p><p>Kromě závažného a až do nedávné doby havarijního stavu statiky trpí stavba i jinými problémy. Pod tíhou vysoké návštěvnosti objektu, ale i kvůli prodeji upomínkových předmětů je narušena autenticita kostela. A právě kvůli tomu přišla myšlenka využít část výkopu pro sice profánní, ale přesto důležitou funkci, tedy jako zázemí pro zaměstnance, místo pro prodej upomínkových předmětů a umístění drobné expozice o stavbě a místě jako takovém.</p><p>Kostel Všech svatých s kostnicí je stavba velice specifická, příprava a projektování nás staví před celou řadu otázek, na něž není jednoduché hledat odpovědi. Kromě důležitého dialogu se stavbou jako takovou, podílel se na ní mimo jiné i Jan Blažej Santini Aichel, je zde další, a snad dokonce ještě závažnější fakt, který definuje naše uvažování o tomto kontextu. Tedy skutečnost, že se stavba nachází na jednom z největších morových pohřebišť v Evropě a zároveň je zapuštěná přímo v zemi. Přístavba se na jedné straně dotýká a přímo sousedí s dolní kaplí Všech Svatých a na druhé straně je obklopena hřbitovem. Velice silný kontext. Velká zodpovědnost. Troufalost.</p><p>Stávající nepříliš hodnotné schodiště vedoucí ze západní předsíně do dolní kaple zužujeme tak, aby bylo možné kolem něj po prohlídce po obou stranách projít a jednoduše se dostat do přístavby, aniž by se rušil celkový pohyb a cirkulace osob. V přístavbě umístěné v podzemí bude návštěvník pokračovat po novém schodišti vystavěném pod schodištěm původním do horní kaple. Tím se zjednoduší provoz a zároveň se podaří vyvést profánní funkce ze sakrálního prostoru, návštěvník tak bude moct zažít památku jako takovou. V nově vzniklém prostoru bude mít možnost prohlédnout si expozici týkající se stavby a pohřebiště, případně se věnovat nákupu upomínkových předmětů v části tomu určené.</p><p>Nové vstupní schodiště do karneru je a bude jediným výrazným zásahem do historické části stavby. Naším záměrem je, aby působilo jako součást nebo spíše další historická vrstva. Nové schodiště bude provedeno tradičními tesařskými spoji z dřevěných schodnic, které ponesou kamenné stupně. Schodiště bude reagovat na své okolí, ale nikoliv jako historizující citace, ale další nová a svébytná vrstva. Průchodem okolo schodiště se člověk původně revizním otvorem dostane mimo kostnici a ocitne se de facto na pohřebišti. Tvarové a materiálové řešení je míněno tak, aby si člověk tento fakt uvědomil. Právě proto jsou vnější stěny a strop provedeny z dusané hlíny, tedy z materiálu, který má vynikající estetické i fyzikální vlastnosti. Vnitřní stěna je tvořena z původního zdiva nově a šetrně vyspárovaného, případně z podezdívek z lomového kamene. Nové nosné konstrukce, nesoucí obě kamenná schodiště vedoucí na terasu a do horní kaple, jsou vyvedena z kamenicky opracovaných pískovcových kvádříků a klasických použitých pálených cihel. Strop, nosný a pochozí, je proveden z betonu vylitého do speciálně tvarovaných břich, opět pomocí „posvátné“ sedlecké hlíny, a má tedy opět evokovat tíhu a určitou stísněnost.</p><p>Přístavba je kromě komunikací (severní výstupní schodiště na hřbitov, bezbariérový výtah) rozdělena do tří funkčních celků: 1. zázemí pro zaměstnance; 2. prodejna suvenýrů; 3. expozice (archeologické nálezy, architektonické články a prvky, historický vývoj objektu). Vnější stěna zůstane netknuta. Nábytek i exponáty budou umístěny v prostoru. Při designu veškerého fundusu a kompletačních prvků bude kladen důraz na uměřený a adekvátní design a maximální řemeslnou kvalitu provedení.</p>
<p>Předpokládané otevření, v případě hladkého průběhu stavebních prací, je naplánováno na konec roku 2023.</p>