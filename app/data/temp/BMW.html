<p>Jedná se o první městský showroom BMW (Urbanstore) ve střední Evropě, který částečně vychází z korporátní identity BMW a zároveň s sebou přináší řadu dalších jedinečných řešení. Narozdíl od klasického showroomu jsme vytvořili prostor s unikátním interiérem, který by měl sloužit jako prototyp pro nový koncept BMW městských showroomů, které budou postupně vznikat v dalších světových metropolích. Prostor nemá sloužit jen pro prodej vozů, má být i místem setkání, kavárnou, galerií, místem, které bude žít a integrovat se do městského prostoru, takové bylo zadání investora Renocar a.s. Prostor má místy až divadelní atmosféru. Vše je tónováno do tmavých barev, včetně pozadí, před kterým vystupují ostře osvětlené vozy. Bar, stolky, prodejní místa, vystavená umělecká díla, lifestylové doplňky jsou nasvětleny bodově – stejně jako v divadle či galerii. Veškeré prvky interieru tvoří jednotný celek s kvalitními, dobře stárnoucími materiály a kvalitně provedenými detaily.</p><p>Velmi členitý prostor o 550 m2 plochy po bývalé bance vyžadoval kompletní rekonstrukci a tedy i větší prostor pro koncepční práci. Bylo nutné scelit složitě zalomenou rohovou dispozici daného prostoru. Srdce interiéru tvoří expresivně pojatý bar od sochaře Matouše Vepřeka s barovým sezením i kavárenskými stolky. Odtud jsou logicky komponované pohledy na vystavené vozy.</p><p>Abychom dosáhli příjemného měřítka a větší vzdušnosti, otevřeli jsme podhled až k nosné konstrukci stropu a podvěsili jen transparentním roštem z KARI sítě, který nese osvětlení nebo případné další prvky (květiny, vitríny, merchandise) a umožňuje velkou variabilitu. Na míru provedené zámečnické výrobky pro expozici upomínkových předmětů a doplňků BMW, zábaří i nábytek je proveden z ohýbané kulatiny. Zámečnické výrobky si tedy dobře rozumí s ocelovým stropem a tvoří výrazné a konzistentní tvarosloví.</p><p>Podlaha je z pohledového leštěného betonu, který vyniká odolností, nízkou cenou i únosností a přitom krásně vypadá. Doplněna je dilatací z dubových olejovaných lišt. Stěny na pozadí vozů jsou pojednány dekorativní stěrkou se zakázkovou profilací s různou šíří proužku, která zároveň prohlubuje prostor a dává mu jisté měřítko a strukturu. Tyto stěny jsou osazeny výstavním systémem s osvětlením umožňujícím instalaci výstav. Na předložené fotodokumentaci je nyní interiér doplněn kresbami od Pavla Skrotta.</p><p>Mezi vozy jsou rafinovaně rozmístěna různá zákoutí pro setkání ať již formálního či neformálního rázu. Tomu napomáhá variabilní dělení prostoru pomocí polotransparentních závěsů, které umožňují tvorbu zákoutí pro jednání nebo “obalení” vozu při slavnostním uvedení nového modelu. Vertikalita závěsů, dekorativních omítek jakož i ocelového inventáře jasně udává koncepci a tvoří pozadí vozům s jejich dynamickými tvary, které zde jsou tím hlavním aktérem. Zásadní roli hrají na zakázku vyrobená směrově lineární svítidla, která podtrhují křivky vozů při odlesku o kapotu. Nad barem, kavárenskými stolky a toaletách jsou navržena tyčová směrová svítidla dotvářející atmosféru.
</p>